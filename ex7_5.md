# Ohjelmistotuotantomenetelmien kehittyminen 1950-luvulta nykypäivään
*Kandidaatintutkielma, Lauri Suomalainen* 

Tutkielmassa käsitellään ohjelmistotuotantomenetelmien kehittymistä 1950-luvulta alkaen. Jokainen menetelmä esitellään sen sisältämien vaiheiden kautta, jonka jälkeen käsitellään kunkin mallin vahvuuksia ja heikkouksia.

Alkuvuosilta nostetaan esiin erityisesti se, ettei ohjelmointia pidetty juurikaan arvossa eikä tarvetta järjestelmälliselle ohjelmistokehitykselle nähty. Uskottiin, että laitteiston kehittymisen myötä ohjelmoinnin merkitys jäisi triviaaliksi.

Käy kuitenkin selväksi, että ainakin ohjelmoijat ovat nähneet tarpeen ohjelmistosuunnittelumalleille jo alkuvuosina: tutkielmassa esitelty vesiputousmalli sekä inkrementaaliset ja iteratiiviset ohjelmistotuotantomenetelmät on kehitetty jo 1950-luvulla. Suuren yleisön tietoisuuteen menetelmät nousivat kuitenkin vasta paljon myöhemmin.

Erilaiset ohjelmistotuotantomenetelmät pyrkivät usein täydentämään toisiaan ja eliminoimaan muissa esiin nousseita virheitä. Perinteisissä menetelmissä on suosittu lineaarista mallia, tämän jälkeen on siirrytty iteratiivisiin malleihin ja 2000-luvulle siirtyessä valloille on noussut ketterät ohjelmistotuotantomenetelmät, joilla pyrittiin ratkaisemaan perinteisten menetelmien raskaudesta ja kankeudesta johtuvia
ongelmia. Tutkielmassa esitetään, että tarve tälle siirtymälle on syntynyt internetin kehityksen myötä. 

https://www.cs.helsinki.fi/u/mluukkai/ohtu/suomalainen-kandi.pdf